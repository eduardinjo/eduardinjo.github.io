---
layout: default
title: Veiksme
permalink: /sakritibas/
date:   2017-12-18 19:50:01
comments: true
excerpt_separator: "<!--more-->"
full_content: true
---
Nesen kāda diskusija lika aizdomāties, ka uzskatiem, kurus pieņemu par ļoti pašsaprotamiem, citi var pilnībā nepiekrist. Es neesmu pārsteigts, ka eksistē viedodkļu un pieņēmumu atsķirības, bet ka tas var būt arī, manuprāt, "pašsaprotamos" uzskatos. Bieži tas ir iemesls kāpēc diskusijas ir neauglīgas, jo atšķiras pamatpieņēmumi. Piemēram, būs pagrūti diskutēt par gadalaiku atšķirībām dažādos kontinentos, ja viens no iesaistītajiem uzskata pasauli par plakanu. Bet svarīgāk man šoreiz nevis par komunikāciju, bet tieši par konkrēto tematu - veiksmi.

Ievada jautājums: kas nosaka uzvarētāju olimpiskajās spēlēs, piemēram, 100m skriešanā? Atbilde: veiksme*.

Pilnīgāka atbilde, protams, ir niansētāka, bet par to tad arī stāsts. Olimpiskajās spēlēs nenonāk kurš katrs - ir nepieciešams daudz un pareizi trenēties, ievērot uzturu un vispārīgo veselību. Es varu pieteikties uz atlases sacensībām, bet bez iepriekšējas sagatavošānās man nav izredžu uzvarēt. Ja man liktu pateikt, kuri no Latvijas iedzīvotājiem var nokļūt olimpiskajās spēlēs, tad to lielākoties nosaka spējas (kāds no profesionālajiem atlētiem). Bet olimpiskajās spēlēs visi ir trenēti un skrien ļoti ātri (9,58-10s) un finālā atšķirības ir nelielas. Bet katram no sportistiem nav konstants sniegums - Useins Bolts neskrien vienmēr 9.58sekundēs, kādreiz nokavēs startu vai nepareizi atspersies. Statistikā šo variāciju bieži apraksta ar [Gausa Sadalījumu](https://lv.wikipedia.org/wiki/Norm%C4%81lais_sadal%C4%ABjums), kas principā apraksta ar kādu iespēju, piemēram, Bolts noskrietu ātrāk par 9,58 sekundēm ( pieņemsim 1 no 10 skrējieniem).

Pieņemsim mūsu izdomu varonis Jānis arī nonācis finālā kopā Boltu un viņš vidēji skrien 9.7 sekundēs, bet 1 no 10'000 gadījumiem noskrien mazāk nekā 9.58 sekundēs. Pat neizmantojot precīzāku matemātiku, var pateikt ka Boltam ir aptuveni 1000x lielāka iespēja pārspēt līdzšinējo rekordu (9.58 sekundes) un kļūt par čempionu. ...bet Jānis uzvar, tiek ierakstīs slavas zālē un kronēts par labāko sportisu, paraksta reklāmu līgumus vērtus miljonos. Lai gan Jāņa rezultāts noteikti ir ievērojams sasniegums, tomēr vienozīmigi kronēt par labāko sportistu arī nevar,zinot augstāk minēto. Ja tas jūs nepārliecina, tad iedomājaties pasauli, kurā notiek 100 fināla skrējienu kopā ar 1 dienas atstarpi. Tad jūs uzzināt, ka pirmajā skrējienā uzvarēja Jānis un pēc tam 99 secīgi uzvarēja Bolts. Kurš tiktu aizmirsts vēstures annālēs un kurš kļūtu par jauno censoņu etalonu?

Tas nenozīmē, ka jebkuram uz pasaules ir izredzes kļūt par uzvarētāju un prasmes ir nebūtiskas. Finālā nokļūst tikai prasmīgākie, kuriem ir ļoti līdzīgs sniegums un tādos gadījumos uzvarētāju ir grūti paradzēt iepriekš. Bet kāpēc tas vispār ir būtiski? Pirmkārt, parasti tikai vienreiz dzīvē var pieņemt lēmumu un veikt kādu darbību vai skriet olimpisko spēļu finālā tajā gadā. Jā, biznesu var uzsākt vairākas reizes savas dzīves laikā, bet kādā secībā un kādā brīdī to dara spēlē būtisku lomu. Piemēram, Bils Geits varēja izdomāt dažus mēnēšus vēlāk uzsākt "Microsoft" vai arī iespēja citiem to darīt būtu radusies gadu ātrāk, kad citi būtu bijuši tādā stāvoklī, lai radītu savu datorprogrammatūru. Rezultātā visticamāk pasaulē būtu cits gigants "Microsoft" vietā. Vai citā ikdienišķākā situācijā, kurā jums darba intervijā ļauj atkārtot testu, pirmā testa rezultātus darba devējs visticamāk neignorēs, pat ja toreiz bija neparasti spēcīga migrēna.

Otrkārt, daudziem iznākumiem ir būtiskas atsķirības vai tu esi ātrākais, labākais vai pirmais kādā citā skalā un vai tu esi otrais. Uzvarētājs parasti iegūst visu, lai tie būtu miljonu vērti reklāmas kontrakti Bolta gadījumā vai arī atspēriens** uz lielāko tirgus daļa operētājsistēmām nākamajos 40 gados. Sāncensis var būt tikai nedaudz lēnāks vai radīt nedaudz sliktāku programmatūru, bet proporcionāli saņemt daudz mazāk, kas nav neloģiski. Ja man nav jāpiemaksā es skatīšos sporta pārraidi ar labākajiem sportistiem un nemācīšos izmantot jaunu operētājsistēmu par kuras nākotnes attīstību neesmu pārliecināts, pat ja tā šobrīd ir labākā. No katra indivīda viedokļa, ir racionāli izvēlēties labāko vai populārāko, bet kopējai sabiedrības labklājībai tas var kaitēt.

Labs piemērs ir *Facebook*, kurš ir dominējošs sociālais tīkls. Ja es gribu izveidot savu sociālo tīmekļa profilu, tad facebook'ā atradīsies krietni lielāka daļa manu draugu nekā jebkurā citā soc. tīklā. Pat ja man facebook ir vienā sliktuma skalā ar [Mao Dzedunu](https://lv.wikipedia.org/wiki/Mao_Dzeduns), man būtu muļķīgi izveidot kādu profilu citā vietnē. Facebook tad izmanto savu dominējošo pozīciju, lai izspiestu pēc iespējas vairāk datus no saviem lietotājiem un pārdotu reklāmas kompānijām, tajā pašā laikā padarot produktu nelietderīgāku saviem lietotājiem. Bet cik daudz sliktākam facebook jākļūst pirms kāds pāries uz kādu no mazzināmajām alternatīvām? Un facebook arī ir pietiekami resursi, lai psiholoģiski testētu un veicinātu lietotāju pavadīto laiku tīmeklī, kas nav obligāti lietotāju mērķis. Un pats facebook vadītājs biežāk tiksies ar augsta ranga amatpersonām un ietekmēs politiskos procesus sev izdevīgākā veidā nekā to spēs izdarīt vidējais vēlētājs, kas nav saskaņā ar demokrātisko principu. Bet tas jau ir cits temats.

Varbūt lielākā atziņa ir, ka cilvēkus parasti vērtē pēc tā ko viņi ir sasnieguši jeb rezultātiem. Tie kuri rada jaunus tehnoloģiju uzņēmumus parasti ir spējīgi cilvēki un viņu iegūto bagātību raksturo kā pelnītu, bet kā viņi tiek pie šīm spējām? Ar cītību, gudrību un iniciatīvu var panākt daudz, bet šādas īpašības ir lielā mērā ģenētiski mantotas un stipri apšaubu, ka kāds tādas sev negribētu izvēlēties. Labas skolas un skolotāji, droša un izaugsmei piemērota vide, brīvi līdzekļi veselībai, grāmatām un pieredzēm - bērnībā tas ir šis "atspēriens", bet kas visiem nav dots. Par bezpajumtnieku var kļūt ar topošais ģēnijs sakritības dēļ un neizgudrot zāles, kuras kādām glābtu slimību. Arī tev vai man ir bijusi iespēja kādā no dzīves atzariem kļūt bagātam vai nabagam, tāpēc uzskatīt ka viss dzīvē ir atkarīgs tikai no mums pašiem ir tikpat maldīgi kā domāt, ka zeme ir plakana. Kāds ir risinājums? Tas ir ļoti atkarīgs no personīgās filozofijas, uzskatiem par taisnīgumu, kā arī no praktiskiem apsvērumiem - pat ja slepkava neizvēlējas savus gēnus un apkārtējos apstākļus, tas nemaina faktu, ka viņš apdraud sabiedrību un ir jāizolē. Attīstītajās valstīs ir ierasta prakse izmaksāt pabalstus invalīdiem kā arī citas atbalsta programmas, tiem kuriem nav paveicies. Vai tas ir pietiekošs atbalsts katrs var apdomāt, bet labs testa jautājums varētu būt [*neziņas plīvurs*](https://en.wikipedia.org/wiki/Veil_of_ignorance): "Ja es rītdien iemiesotos kādā no 2 miljoniem Latvijas iedzīvotāju pēc nejaušības principa, ko es mainītu mūsu sabiedrībā"

*Tehniski to dēvē par sakritību, jo parametri - kurus vai nu mēs nezinām, ir grūti kvanitificēt un novērtēt to būtiskumu - sakrita vai ieņēma tādas vērtības, lai iegūtu konkrēto rezultātu. Piemēram, mēs varam labi paradzēt rezultātu, zinot cik daudz sprotists ir trenējies katru dienu un viņa ķermeņa parametrus, bet cik daudz ietekmē viņa šodienas brokastis, treniņu režīms, celiņa segums u.c., ir grūti novērtēt un tas ir iemesls [variancei](https://en.wikipedia.org/wiki/Variance).

**"Microsoft" tik un tā bija jāpieņem daudzi pareizi lēmumi un bez spēcīgām zināšanām citiem tas nebūtu izdevies. Bet bez veiksmīga sākuma uzņēmums būtu ar lēnāku attīstību un mazāk noturīgs pret neveiksmēm.
<!--more-->
