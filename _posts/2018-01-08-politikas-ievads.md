---
layout: default
title: Kopdzīves māksla jeb politika
permalink: /politikas_ievads/
comments: true
full_content: true
---
>The real problem of humanity is the following: we have paleolithic emotions; medieval institutions; and god-like technology.
> -E. O. Wilson

Kā jau visticamāk daudziem cilvēkiem, man patīk lasīt par dažādiem vēstures notikumiem, kuri manā gadījumā pārsvarā ir par kara tematiku. Ja neskaita nesenos 20.gs. notikumus, tad parasti šiem faktiem, it īpaši, 1000 gadus seniem, pārāk būtisku ietekmi mūsu laika norisēs es nepiešķīru. Manas domas mainījās pēc [The Origins of Political Order]  izlasīšanas, kura ir masīva un detalizēta grāmata par pasaules politisko attīstību no pirmsākumiem līdz Franču revolūcijai un [nākamo grāmatu][3] par vēsturi līdz mūsdienām. Pamatmotivācija šai grāmatu sērijai ir jautājums, kuru daudzi ir prātojuši: *"Kā nokļūt līdz Dānijai?"* jeb kā kļūt par attīstītu un labi pārvaldītu valsti nevis Zimbabvi. Atbildot uz šo jautājumu tiek paskaidroti daudzi citi jautājumi: Kā no [egilitārām] jeb vienlīdzīgām pirmatnējām cilvēku ciltīm radās nevienlīdzīga sabiedrība ar darba dalīšanu? Kāpēc moderna valsts Ķīnā radās pirms gandrīz 2000 gadiem, bet lielā daļā Āfrikas pat šobrīd grūti to īstenot? Kāpēc kristiešu baznīca bija vienīgā reliģiskā instūcija vēsturē, kura bija globāli spēcīgs un neatkarīgs politiskais spēks? Kāpēc Ķīnā neizveidojās sava spēcīga reliģiskā institūcija? Kāpēc Indija nespēj sakārtot un realizēt ekonomisko attīstību līdzīgi kā Ķīna? Kāpēc Ziemeļamerika, Dienvidamerika un Āfrika ir krasi atšķirīgas politiskajā un ekonomiskajā attīstībā, lai gan visas ir bijušās kolonijas ar netriviālu pirmiedzīvotāju populāciju? Kāpēc Eiropas karaļi savās vizītēs aprīnoja Osmaņu Impērijas pārvaldi tās pilnbriedā, lai gan administrācijas augstākajos amatos bija vergi? Kā 200 gadus Japānas apzināti īstenoto izolācijas politiku pārtrauca daži [ASV flotes kuģi][4] un noveda pie ātras industrializācijas, nevis to okupēja. [Veiksme][1] jeb sakrītības radīja šos dažādos attīstības scenārijus, kuri tad ļauj spriest par likumsakarībām, kuras veido veiksmīgas un neizdevušās valstis. Šis būs ievadraksts par politiku: kāpēc tā ir svarīga, sarežģīta un mūsdienās maz diskutēta.

## Kāpēc ir politiskās sistēmas

Lai gan daudziem cilvēkiem ir dedzīgas politiskās pārliecības, tomēr krietni lielai daļai cilvēku tā nemaz neinteresē, sakot ka tur tāpat neko nevar ietekmēt. Bet jebkuru cilvēku, kurš ir ciešā saskarē ar citiem, ietekmē pastāvošais politiskais režīms un ,manuprāt, ir vērts saprast kāpēc tas pastāv un ir vajadzīgs. Cilvēkiem patīk būt autonomiem un pieņemt pašiem savus lēmumums - tas nevienam netraucēs, ja šodien izvēlēšos doties atpūsties pie upes, nevis strādāt, bet ja izdomāšu patvaļīgu uzcelt māju kāpās un izmest atkritumus upē, tad šaubos ka citiem būs vienalga. Toties visi var vienoties savā starpā, ka atkritumus upē nedrīkst mest un kāpu rajonā celt nedrīkst, bet ja kāds pārkāpj noteikumus, tad jāsaņem atbilstošs sods. Katrs brīvprātīgi ierobežo savu personīgo brīvību, tomēr tā nav augsta cena par tīru ūdeni arī tālā nākotnē. Bez šādas savstarpējas vienošanās, ir izdēvīgi iedzīvoties uz savu apzinīgo kaimiņu rēķina un piesārņot upi. Bet šādas [vienošanās][5] ir grūti panākt. Tehniski tās sauc par [kolektīvās rīcības problēmām][6], jo individuāli nav risināmas, bet sniedz kopīgu labumu: neatkarīga tiesu sistēma, pārtikas drošības kontrole, armija (kurš savā pagalmā uzstādīs ballistisko raķešu aizsardzības sistēmu?) vai piesārņojuma ierobežojumi (pilsētās gaiss mazāk smirdētu, ja aizliegtu privāto transportu). Tāpēc ir grūti iedomāties, ka tūkstošiem cilvēku sanāca kopā, vienojās par šiem noteikumiem un izdomāja: "Hei, dibinam valsti!". Vēsture liecina, ka valstis radās mazāk cēlu iemeslu dēļ - vardarbības rezultātā - un laika gaitā ar smagām pūlēm un asinīm ir pielāgotas pilsoņu nevis šauras vadošās elites interesēm. Agrākās paaudzes ir cīnījušās par šīm tiesībām un tāpēc šobrīd dzīve ir labāka, bet bez papildus pūlēm, savstarpējās solidaritātes un konfliktiem, politiskais progress nav garantēts.

Nereti izskan viedoklis, ka šī birokrātiskā tirānija ir cilvēku izdomāta un labāk būtu atgriezties brīvībā un [anarhijā][8]. Grāmatā [Guns, Germs and Steel][7], kura fokusējas tieši uz agrīnējo cilvēku sabiedrību, nav liecību par šādas anarhistiskas sabiedrības eksistenci. Lai gan pirmatnējās ciltis bija vienlīdzīgas un lēmumus pieņēma kopīgās sanāksmēs, tas nenozīmē, ka nepastāvēja zināmi likumi un ierobežojumi. Piemēram, zināms privātīpašums pastāvēja un katrai ģimenei varēja būt savs zemes pleķis, bet tā patiesībā piederēja visai [komūnai][9] un pilnībā brīvi ar to rīkoties nevarēja. Un strīdus risināja bez autoritāras tiesu varas - ar vidutāju, kurš palīdzēja rast kompromisu starp iesaistītajām pusēm. Bet tie kuri ir redzējuši nopietnu konfliktu starp diviem cilvēkiem sapratīs, ka abi iesaistītie var būt nepiekāpīgi savā taisnībā un nekad nesalīgt. Risinājums? Ciltī konfliktā iesaistās visa ģimene, kura ir ieinteresēta kompromisā, lai neveidotos *[blood feud][10]* jeb asinsatriebe:
>Labi, – Baks atbildēja, – asinsatriebe rodas tā: kāds vīrs sastrīdas ar citu vīru un to
nogalina. Tad kāds no nogalinātā vīra brāļiem nogalina slepkavu, tad visi brāļi abās dzimtās sāk uzbrukt
cits citam, pievienojas arī brālēni – un maz pamazām visi tiek nogalināti – un asinsatriebe izbeidzas. Bet
tas viss velkas ļoti ilgi.
><br>
<p style="text-align:right"> &mdash;Marks Tvens, <cite>Haklberijs Fins</cite>, 18.nodaļa</p>

Šādas stabilitātes cena ir individuālās izpausmes ierobežotība, jo katram jāpielāgojas ģimenes iekšējai politikai, bet bez ģimenes nevar izdzīvot. Ne velti viens no augstākajiem sodiem daudzās sabiedrībās un grupās ir izraidīšana, kas principā nozīmēja nāves spriedumu agrīnā sabiedrībā, jo vientuļnieki ir viegli upuri. Tāpēc drošs individuālisms var rasties, ja ir garantēta drošība ar neatkarīgu un taisnīgu strīdu risināšanu. Modernās valstīs to sniedz neatkarīga tiesu vara, kurai vienīgaijai arī ir leģitīmas tiesības pielietot vardarbību, tādējādi apturot konflikta eskalāciju. Bet, ja spriedumi nešķiet taisnīgi vai šīs varas klātbūtne ir neadekvāta, kā sliktos mikrorajonos / getto vai noziedzīgajā pasaulē, tad parādās vendetas un citas iespaidīgas, bet nežēlīgas izpausmes. Ne velti [yakuza][11] sevi uzskata par soģiem noziedzīgajā pasaulē. Varbūt nedaudz ironiski, ka daudzas partijas piemin stipru ģimeņu veidošanu kā spēcīgas valsts sastāvdaļu, jo tas praktiski nozīmē vāju valsti ar zemu individuālismu.

## Grūtības

Ja ciltis bija salīdzinoši vienlīdzīgas, kā tad varēja rasties nevienlīdzība? Līdz noteiktam cilvēku skaitam ir iespējams sapulcēties kopā, izteikt/izkliegt viedokli un nobalsot, bet vienā brīdī tas aizņems jau pārāk daudz laika. Augot iedzīvotāju skaitam un blīvumam var rasties sarežģītākas ekonomiskās sistēmas - darba dalīšana jeb amatu specializācija, kā arī politiskās sistēmas, lai organizēti varētu risināt kopīgus jautājumus. Viens risinājums ir reprezentatīva sistēma, piemēram, cilts sanāksmē izvirza vienu pārstāvi, kurš *reprezentēs* viņu intereses lielākā cilšu sapulcē. Ja viņš nav gana prasmīgs var ievēlēt citu, bet ilgstoši esošs pārstāvis var plānot varas sagrābšanu. Ekstrēms reprezentācijas piemērs ir autokrātija - tikai viena indivīda vēlmes tiek ņemtas vērā. Reālas demokrātiskās sistēmas tādējādi atrodas kaut kur šajā diapozonā, atkarībā cik daudz katra indivīda viedoklis ietekmē lēmumus. Teorētiski Latvijā uz vienu Saeimas deputātu ir aptuveni 2'000 iedzīvotāji, bet ,visticamāk, mazai daļai ir interešu pārstāvniecība - uzņēmējiem, lobijistiem, aktīvistu grupām un nejaušai tantiņai PR pasākumā.

Protams, ir iespējams rakstīt vēstules atbilstošajām institūcijām, vākt parakstus un piketēt. Tas saucas lobijs, un lieli uzņēmumi ar saviem resursiem un privilēģijām spēj sevi stipri labāk pārstāvēt nekā citas grupas. Protams, ir aktīvistu grupas ar sociāliem mērķiem (Greenpeace vai Dzīvnieku brīvība), bet tās arī atspoguļo tikai šauru sabiedrības daļu nevis visu.Taču bez savas pārstāvniecības palikušie tiks atstāti novārtā - parastie tie ir nabadzīgākie un atstumtākie iedzīvotāju slāņi. Risinājums? Labs sākums būtu privilēģiju samazināšana jau tā ietekmīgām organizācijām, bet stabilas, vienlīdzīgas politiskās sistēmas modelis ir joprojām neatbildēts intelektuālais jautājums.

Lielākā problēma ir ka šāda sistēma paļaujas nevis uz viszinošu, godīgu un altruistisku būtni, bet uz cilvēku ar visiem viņa trūkumiem. Katrs vēlas uzlabot savu materiālo, sociālo vai kādu citu stāvokli un to var darīt divos veidos - 1) radot kaut ko vērtīgu un iespējams to tirgojot vai 2) atņemot to citiem. Abos gadījumos ir izdevīgi apvienoties ar citiem lielākās organizētās grupās, jo rodas specializācija, var risināt sarežģītākas kolektīvās problēmas un priekšrocība pret relatīvi lielākām neorganizētām grupām. Viens piemērs būtu tirgotāju asociācija un otrs sicīliešu mafija. Bet problēma ar lielām organizācijām un uzņēmumiem ir tā, ka tie bieži var pārslēgties no vērtības radīšanas uz tās atsavināšanu vai tirgus manipulāciju. Ne velti lieli uzņēmumi mīl papildus birokrātiju - tā ierobežo mazos uzņēmumus un samazina konkurenci. Ar mazāku konkurenci ir lielāka iespēja, ka nākamais darbs būs šādā lielā privātā organizācijā, kurai ir sava jau mazāk regulēta politiskā organizācija (pārsvarā autokrātija) un nekādu dižo vienlīdzību attalgojumā var necerēt. Lielas organizācijas sabiedrībā nebūtu problēma, ja tās neizjauktu ekonomisko un politisko balansu un tas nav neiespējami...

>Es pret saviem brāļiem. Es ar saviem brāļiem pret maniem brālēniem. Es ar saviem brāļiem un brālēniem pret pasauli.
><br>
<p style="text-align:right"> &mdash;sena arābu paruna</p>

Šī paruna raksturo kā ļoti ātri spēj izveidoties tiešām liela cilvēku organizācija, balstoties uz radniecības pakāpēm un kopīgu mērķi, bet joprojām saglabāt individuālu autonomiju. Piemēram, simtiem cilšu var apvienoties pret kopīgu pretinieku, bet ja tā brīža vadoņa plāns kādam nešķiet gana labs, tad ciltis var bez sankcijām tajā nepiedalīties. Bet mūsdienu hierarhiskajās organizācijās ir asimetrisks spēku samērs un šādas autonomijas nav. Un šādu lielu organizāciju vadītāji var jau spēt savā starpā vienoties par ietekmes sfērām, algām un citiem izdevīgiem noteikumiem jeb rodas [oligopols][12]. Tā kā valsts pārvalde arī tiek bieži īstenota autoritārā hierarhijā, tad korupcijas risks ir augsts - nepieciešams piekukuļot tikai pašus ietekmīgākos katrā procesā. Pretstatā piekukuļot visus ierēdņus un pārējos iesaistītos būtu daudz dārgāk un informācijas noplūdes risks krieni augstāks.

Ja kādu nepārliecina arguments, ka lielas organizētas grupas sistemātiski iznīcina konkurenci (konsolidācija) un samazina indivīdu autonomiju, tad var pieminēt, ka ne visas vērtīgās idejas un objekti ir viegli monetzējami. Ja tev liekas, ka uzņēmumu var vadīt labāk, izveido savējo, bet veiksmi ar jaunas valsts dibināšanu. Cik vērtīgas ir [Ruso] liberālisma idejas, kuras veicināja demokrātisku sabiedrību un pilsoniskās tiesības? Cik vērtīgs ir draudzīgs kaimiņš vai iespēja bez bailēm jautāt pēc naktsmītnes attālā nostūrī? Cik daudz vērtības pienestu pareizas sociālās, ekonomiskās un politiskās reformas - vairumam ļoti daudz, bet pakāpeniski ilgā laika termiņā un daži īstermiņā zaudētu privilēģijas. Taču neviens premjers/filozofs/aktīvists tādējādi nekļūst stāvus bagāts atšķirībā no uzņēmumu vadītājiem. Un īsti nevar izveidot lielu uzņēmumu, kurš pelna ar cilvēku savstarpējās uzticības veicināšanu (izņemot, ja tās nav kādas halucinogēnās tabletes). Ja godīgi, es nezinu cik tieši vērtīgs ir mans viedtālrunis, bet vismaz tam ir cena un to varu nopirkt. Bet "uzticība" veikalu plauktos gluži nemētājas un bez tās ir grūti sadzīvot.


[1]:{{ site.baseurl }}{% post_url 2017-12-18-veiksme %}
[2]:https://ourworldindata.org/war-and-peace/)
[3]:https://www.goodreads.com/book/show/20575435-political-order-and-political-decay
[4]:https://en.wikipedia.org/wiki/Perry_Expedition
[5]:https://www.economist.com/news/middle-east-and-africa/21688360-largest-hydroelectric-project-africa-has-so-far-produced-only-discord-egypt
[6]:https://en.wikipedia.org/wiki/Collective_action#Collective_action_problem
[7]:https://en.wikipedia.org/wiki/Guns,_Germs,_and_Steel
[8]:https://en.wikipedia.org/wiki/List_of_anarchist_communities
[9]:https://en.wikipedia.org/wiki/Common_land
[10]:https://en.wikipedia.org/wiki/Feud#Blood_feuds
[11]:https://en.wikipedia.org/wiki/Yakuza
[12]:https://en.wikipedia.org/wiki/Oligopoly

[The Origins of Political Order]: https://en.wikipedia.org/wiki/The_Origins_of_Political_Order
[egilitārām]:https://en.wikipedia.org/wiki/Egalitarianism
[Ruso]:https://lv.wikipedia.org/wiki/%C5%BDans_%C5%BDaks_Ruso

[img1]:{{ site.url }}/assets/pictures/GDP-per-capita-in-the-uk-since-1270.png
